[
  {
    "title": "Уа Рух Ұлы!",
    "content": "Бірінші насихатым* мынадай: жүрегің пәк, мейірімді әрі нұрлы болсын, сонда ежелгі, өшпес* әрі бақи* патшалыққа жететін боласың."
  },

  {
    "title": "Уа Рух Ұлы!",
    "content": "Ынсап* - Мен үшін барлық нәрселердің ішіндегі ең сүйіктісі; егер Мені қаласаң, оны тәрк етпе* және егер Мен сенің сенімің болсын десең, оған немқұрайлы қарама. Оның көмегі арқылы өзгелердің көзімен емес, өз көзіңмен көретін боласың, айналаңдағылардың ақылымен емес, өз ақылыңмен ұғатын боласың. Қандай болуың керектігі жайында шын жүрегіңмен ойлан. Ақиқатында, ынсап – Менің саған деген сыйым және нәзік қамқорлығымның белгісі. Оны көз алдыңда тұт."
  },

  {
    "title": "Уа Адам Ұлы!",
    "content": "Өзімнің ежелгі болмысымда және көне мәңгілігімнің мәнiнде саған деген махаббатымды таныдым; сондықтан сенi жараттым, Өз бейнемдi сенде қашадым да, саған Сұлулығымды паш еттім."
  },

  {
    "title": "Уа Адам Ұлы!",
    "content": "Жаратылысыңды сүйдім, сондықтан сені жараттым. Мені сүй, сонда Мен сенің есіміңді атап, жаныңды өмір рухына толтырамын."
  },

  {
    "title": "Уа Болмыс Ұлы!",
    "content": "Мені сүй, сонда Мен сені сүйемін. Егер Менi сүймесең, Менің махаббатым саған ешқандай жолмен жетпейді. Осыны бiл, Уа құлым!"
  },

  {
    "title": "Уа Болмыс Ұлы!",
    "content": "Сенiң Жәннатың – Менiң махаббатым; көктегi мекенiң – Менiмен қайта қауышуың. Мүдірмей, оған кір. Бұл - көктегі патшалығымыздағы және асқақ иелігіміздегі сенiң тағдырың."
  },

  {
    "title": "Уа Aдам Ұлы!",
    "content": "Егер Менi сүйсең, өзiңнен бас тарт; егер Менiң разылығымды* іздесең, өз разылығыңды ұмыт. Менде пәни бол, ал Мен сенде бақи боламын."
  },

  {
    "title": "Уа Рух Ұлы!",
    "content": "Өз нәпсіңнен* баз кешіп, Маған бұрылмайынша, сен тыныштық таппайсың; өйткені өз атыңмен емес, Менiң атыммен мадақталу саған лайық; өзіңе емес, Маған сенім арт, өйткені Мен бәрiнен үстем әрі жалғыз сүйікті болуды тілеймін."
  },

  {
    "title": "Уа Болмыс Ұлы!",
    "content": "Менiң махаббатым – Менiң қамалым; оған кірген қауіпсіздікте әрі қорғаныста, одан теріс айналған жолдан адасып, жоқ болады."
  },

  {
    "title": " Уа Баян* Ұлы!",
    "content": "Сен – Менiң қамалымсың; оған кiр де, қауiпсiздікте бол. Менiң махаббатым – сенде, соны біл, сонда Менi өз жаныңнан табасың."
  },

  {
    "title": " Уа Болмыс Ұлы!",
    "content": "Сен – Менiң шырағымсың, Менiң жарығым сенде. Одан нұрлан да, Менен басқаны iздеме. Өйткенi Мен сенi бай етiп жараттым және саған сыйымды молынан бердім."
  },

  {
    "title": " Уа Болмыс Ұлы!",
    "content": "Сенi қуат қолымен жасап, құдірет саусақтарымен жараттым; сенің бойыңда жарығымның мәнін орнаттым. Оған разы бол және басқаны iздеме, өйткенi Менiң туындым кәміл, ал әмірім уәжіп*. Бұған шүбаланып, күмән келтірме."
  },

  {
    "title": "Уа Рух Ұлы!",
    "content": "Сенi бай етiп жараттым, неліктен кедейлікке ұшыраудасың? Сені бекзат етіп жараттым, неліктен өзіңді кемсітесің? Сені білім мәнінен жасадым, неге Менен басқадан білім іздейсің? Махаббат саз-топырағынан илеп жасадым, қалайша сен басқамен әлексің? Жанарыңды өзіңе бұр, сонда бойыңда қуатты, құдіретті, өз-өзінде жасаушы Мені көресің."
  },

  {
    "title": " Уа Адам Ұлы!",
    "content": "Сен – Менiң иелігімсің, Менің иелігім жоқ болмас; неліктен жоқ болудан қорқасың? Сен – Менiң нұрымсың, Менің нұрым сөнбес; нелiктен сөнуден үрейленесiң? Сен – Менiң даңқымсың, Менің даңқым өшпес. Сен – Менiң желеңімсің, Менің желеңім тозбас. Маған деген махаббатыңнан тыныштық тап, сонда сен Менi ең жоғары көкжиектен табасың."
  },

  {
    "title": " Уа Баян Ұлы!",
    "content": "Өз жүзiңдi Маған бұр да, Менен өзгенің бәрiнен баз кеш; өйткенi Менің патшалығым бақи, ал иелігім жоғалмас. Менен өзгенi табамын деп, ғаламды мәңгі шарлап іздесең да, ізденісің текке кетедi."
  },

  {
    "title": " Уа Жарық Ұлы!",
    "content": "Менен өзгенiң бәрiн ұмыт та, Менiң рухыммен тілдес. Бұл – Менің әмірімнің мәні, сондықтан оған бұрыл."
  },

  {
    "title": " Уа Адам Ұлы!",
    "content": "Мені қанағат тұт және басқа жәрдемшіні iздеме. Өйткені Менен басқа сенi ешкiм қанағаттандыра алмас."
  },

  {
    "title": " Уа Рух Ұлы!",
    "content": "Біз саған тiлемегенді Менен сұрама және Біз сен үшін не бұйыртсақ, соны қанағат тұт. Осыған разы болу саған пайда әкеледі."
  },

  {
    "title": " Уа Керемет Назардың Ұлы!",
    "content": "Маған ғашық болсын деп, саған Өз Рухымнан дем бердім. Неліктен Менi тастап, Менен басқа сүйiктiнi iздейсің?"
  },

  {
    "title": " Уа Рух Ұлы!",
    "content": "Саған деген хақым* зор, оны ұмыту мүмкін емес. Саған деген рақымым шексіз, оны бүркеу мүмкін емес. Махаббатым сенде мекен тапты, оны жасыру мүмкін емес. Нұрым саған ашылды, оны көмескілеу мүмкін емес."
  },

  {
    "title": " Уа Адам Ұлы!",
    "content": "Сен үшiн Абһа* ағашының ең таңдаулы жемiстерін дайындап қойдым, неге одан баз кешіп, жаманға разы болдың? Жоғары көкжиекте саған не жақсы болса, соған қайта орал."
  },

  {
    "title": " Уа Рух Ұлы!",
    "content": "Сенi бекзат етiп жараттым, ал сен өзiңдi кемciтесiң. Не үшiн жаратылдың, соған көтерiл."
  },

  {
    "title": " Уа Жоғарғының Ұлы!",
    "content": "Мен сенi мәңгілікке шақырамын, ал сен өткіншіге ұмтыласың. Бiз сүйгеннен теріс айналып, өз тілегіңе ұмтылуға не мәжбүрледі?"
  },

  {
    "title": " Уа Адам Ұлы!",
    "content": "Өз шегіңнен аттама және өзiңе лайықсызға ұмтылма. Қуат пен құдірет Тәңірі, Құдай келбетінің алдында сәжде* ет."
  },

  {
    "title": " Уа Рух Ұлы!",
    "content": "Қарапайымның алдында астамсыма, өйткенi Мен оны өз жолымен жетелеп келемін, ал сенің жиіркенішті халіңді көріп, сені мәңгі қарғаймын."
  },

  {
    "title": " Уа Болмыс Ұлы!",
    "content": "Өз айыптарыңды* ұмытып, өзгелердің айыптарымен қалайша әлексің? Бұны істегенге -  Менен лағынет*."
  },

  {
    "title": " Уа Адам Ұлы!",
    "content": "Өзің қателесе тұра, өзгенің қателері жайында үніңді шығарма. Бұл әмірден аттасаң, Менiң қарғысыма ұшырайсың, Мен бұған куәмiн."
  },

  {
    "title": " Уа Рух Ұлы!",
    "content": "Анық бiл: адамдарға әділетті болуға әмір етіп, ал өзі заңсыздық жасаған, Менің атымды жамылса да, Менен емес."
  },

  {
    "title": " Уа Болмыс Ұлы!",
    "content": "Өзiңе тiлемегендi өзгеге тiлеме, iстемейтін болсаң, бос сөйлеме. Бұл – саған берген әмірім, оны орында."
  },

  {
    "title": " Уа Адам Ұлы!",
    "content": "Сенен бір нәрсе сұрап келген Менің құлымның бетін қайтарма, өйткені оның жүзі – Менің жүзім; Менен ұял."
  },

  {
    "title": " Уа Болмыс Ұлы!",
    "content": "Есепке тартылмас бұрын, күн сайын өзіңе есеп бер; өйткені ажал айтып келмейді және жасаған істерің үшін сенен есеп талап етіледі."
  },

  {
    "title": " Уа Жоғарғының Ұлы!",
    "content": "Өлiмдi сен үшін шаттықтың жаршысы еттім. Неліктен одан қайғырасың? Саған нұрын шашсын деп жарықты жараттым. Неге одан жасырынасың?"
  },

  {
    "title": " Уа Рух Ұлы!",
    "content": "Нұрдың қуанышты хабарымен сені қарсы аламын: шаттан! Киелілік сарайына шақырамын; одан пана тап, сонда мәңгi-бақи рақаттанасың."
  },

  {
    "title": " Уа Рух Ұлы!",
    "content": "Киелілік рухы саған қауышудың қуанышты хабарын алып келді; неліктен қайғырасың? Құдiреттiлік рухы сенi Оның Iсiнде нығайтты; неге өзіңді бүркеп жабасың? Оның дидарының* нұры сенi жетелейді; қалайша адасып жүрсiң?"
  },

  {
    "title": " Уа Адам Ұлы!",
    "content": "Бiзден алшақтаудан басқа еш нәрсеге қамықпа. Бiзге жақындап, қайта оралудан басқа еш нәрсеге қуанба."
  },

  {
    "title": " Уа Адам Ұлы!",
    "content": "Шын жүректен шаттан, сонда Менiмен көрісуге лайық және сұлулығыма айна боласың."
  },

  {
    "title": " Уа Адам ұлы!",
    "content": "Өзіңнен Менің әсем шапанымды шешпе және Менің ғажайып бұлағымнан өз несібеңді* қашырма, сонда мәңгі шөлдемейсің."
  },

  {
    "title": " Уа Болмыс Ұлы!",
    "content": "Маған деген махаббатың үшін Менiң заңдарымды ұстан, Менiң ризашылығымды* іздесең, өз тiлектерiңнен бас тарт."
  },

  {
    "title": " Уа Адам Ұлы!",
    "content": "Егер сұлулығымды сүйсең, әмірлерімді назарсыз қалдырма. Егер ризашылығымды iздесең, насихаттарымды ұмытпа."
  },

  {
    "title": " Уа Адам Ұлы!",
    "content": "Шексіз ғалам арқылы зырғып шықсаң да, көк кеңістігін жарып өтсең де, келбетiмiздiң алдында бой ұсынып, әмірімізге бағынудан басқа тыныштық таппассың."
  },

  {
    "title": " Уа Адам Ұлы!",
    "content": "Менiң Iсiмдi дәріпте, сонда саған ұлылығымның құпиясын ашамын және сені мәңгiлiк жарығымен нұрландырамын."
  },

  {
    "title": " Уа Адам Ұлы!",
    "content": "Менiң алдымда басыңды и, сонда мейірімділікпен сенімен дидарласамын*. Менiң Iсiмнiң салтанаты үшiн көтерiл, сонда жер бетiнде-ақ жеңiске жетесің."
  },

  {
    "title": " Уа Болмыс Ұлы!",
    "content": "Менiң жерiмде атымды есiңе ал, сонда сені Өз көгімде есіме аламын; осылайша, Менiң де, сенiң де жанарың жұбаныш табады."
  },

  {
    "title": " Уа Тақ Ұлы!",
    "content": "Сенiң құлағың – Менiң құлағым, сонымен есті. Сенiң жанарың – Менiң жанарым, сонымен көр. Сонда жаныңның түкпірінде Менiң асқақ киелілігіме куә боласың, ал Мен Өзімде сенің асқақ дәрежең туралы куәлік етемін."
  },

  {
    "title": " Уа Болмыс Ұлы!",
    "content": "Менің жолымда құрбандық iзде, Менің разылығымды қанағат қыл, Менің тағайындағаныма шүкір ет, сонда сен иззат шатырындағы ұлылық күмбезi астында Менiмен бiрге рақат табасың."
  },

  {
    "title": " Уа Адам Ұлы!",
    "content": "Ойланып, толған. Төсегіңде жан тапсырғың келе ме, әлде қаныңды топыраққа төгіп, Менің жолымда құрбан болып, осылайша, ең асқақ жәннатта әмірімнің көрiнiсi болып, нұрымды паш еткің келе ме? Әдiл пайымда, Уа құлым!"
  },

  {
    "title": " Уа Адам Ұлы!",
    "content": "Сұлулығыммен ант етемiн! Шашыңның қан боялуы Менің көз алдымда – ғаламның жаратылысынан да, екі дүниенің нұрынан да жоғары. Уа құлым, осыған жетуге ұмтыл!"
  },

  {
    "title": " Уа Адам Ұлы!",
    "content": "Әр нәрсенің өз белгісі бар. Махаббаттың белгісі – Менің тағайындағаныма берік болу әрі сынақтарымда сабырлы болу."
  },

  {
    "title": " Уа Адам Ұлы!",
    "content": "Бүлікші - кешірімге, ал күнәһар рақымшылыққа зар болғандай, шынайы ғашық сынақты аңсайды."
  },

  {
    "title": " Уа Адам Ұлы!",
    "content": "Егер Менің жолымда басыңа тауқымет түспесе, Менiң еркiме риза болғандар жолымен қалай жүрмексiң? Егер Менімен кездесуді аңсауыңда сынақтарға тап болмасаң, сұлулығыма деген махаббат жарығына қалай жетпексiң?"
  },

  {
    "title": " Уа Адам Ұлы!",
    "content": "Менің сынақтарым – Менің сыйым, сырттай олар – от пен жаза, бiрақ іштей – нұр мен рақым. Бұған асық, сонда мәңгі жарық пен өшпес рухқа айналасың. Бұл – саған берген әмірім, соны ұстан."
  },

  {
    "title": " Уа Адам Ұлы!",
    "content": "Құт-береке бұйырса, қуанба, ал қорлық көрсең, қайғырма, өйткені екеуі де өтіп кетеді де, жоқ болады."
  },

  {
    "title": " Уа Болмыс Ұлы!",
    "content": "Жоқшылыққа ұшырасаң, қайғырма, өйткенi уақытында дәулет Сұлтаны қасыңа келер. Қор болдым деп қорықпа, өйткенi бір күні иззат саған нәсіп болар."
  },

  {
    "title": " Уа Болмыс Ұлы!",
    "content": "Егер сен мәңгі, өшпес иелікке және ежелгі, шексіз өмiрге ғашық болсаң, онда мына жалған және өткінші салтанатты тәрк ет."
  },

  {
    "title": " Уа Болмыс Ұлы!",
    "content": "Бұл дүниемен әлек болма, өйткені Біз алтынды отпен сынаймыз, ал құлдарымызды алтынмен сынаймыз."
  },

  {
    "title": " Уа Адам Ұлы!",
    "content": "Сен алтынды қалайсың, ал Мен одан еркін болғаныңды тiлеймiн. Сен оны өз байлығым деп санайсың, ал Мен сенің одан тазарғаныңды байлығың деп білемін. Өмiрiммен ант етемiн! Бұл – Менің білімім, ал ол – сенің қиялың; екеумiздiң жолымыз қалайша тоғыспақ?"
  },

  {
    "title": " Уа Адам Ұлы!",
    "content": "Менің байлығымды Менің кедейлеріме бер, сонда сен көктегi сарқылмас әсемдік пен өшпес даңқ қазынасына қол жеткізесің. Алайда Өз өмiрiммен ант етемiн! Менiң көзіммен көрер болсаң, жаныңды құрбан ету –  анағұрлым тамаша."
  },

  {
    "title": " Уа Адамзат Ұлы!",
    "content": "Болмыс кесенесі – Менiң тағым; онда орнығуым және тұрақтауым үшін оны әр нәрседен тазарт."
  },

  {
    "title": " Уа Болмыс Ұлы!",
    "content": "Жүрегің – Менiң мекенiм, аян боп келуім үшiн оны киелендір. Рухың – Менiң ашылымымның орны; көрінуім үшiн оны тазарт."
  },

  {
    "title": " Уа Адам Ұлы!",
    "content": "Қолыңды қойныма сал, сонда жарқырап, нұрланған Мен төбеңнен жоғары көтерiлемін."
  },

  {
    "title": " Уа Адам Ұлы!",
    "content": "Менiң көгіме жоғарыла, сонда сен қауышу шаттығына жетіп, мәңгі даңқ пиаласынан теңдессіз шарап дәмін татасың."
  },

  {
    "title": " Уа Адам Ұлы!",
    "content": "Қанша күндер өтіп кетті, ал сен болсаң, нәпсіңнің бос қиялдарымен әлек болдың. Төсегіңде кашанғы жата бермексің? Ұйқыдан басыңды көтер, Күн тас төбеде тұр, бәлкім, ол сені әсем жарығымен нұрға бөлер."
  },

  {
    "title": " Уа Адам Ұлы!",
    "content": "Қасиеттi Таудың заңғар шыңынан саған жарық төгілді, жүрегіңнің Синай тауында ағартушылық рухы дем берді. Өзіңді бос қиялдың бүркеулерінен босатып, сарайыма кір, сонда мәңгі өмірге және Менімен жолығуға лайық боласың. Осылайша, сені ажал да, қажығандық та, қайғы-қасірет те алмайды."
  },

  {
    "title": " Уа Адам Ұлы!",
    "content": "Менің мәңгілігім – Менiң жаратылысым, Оны сен үшiн жараттым. Оны өз кесенеңнің жамылғысына айналдыр. Бiрлiгім – Менiң қол еңбегім. Оны сен үшін жасадым; өзіңді онымен жамылдыр, сонда мәңгілікке Менің өшпес болмысымның көрінісі боласың."
  },

  {
    "title": " Уа Адам Ұлы!",
    "content": "Ұлылығым – саған берген сыйым, ал айбыным – саған деген рақымым. Маған лайықтыны ешкім ұғына да, суреттей де алмайды. Ақиқатында, құлдарыма деген мейірімділік пен халқыма деген қайырымдылық белгісі ретінде Мен оны әмірімнің жасырын қоймалары мен қазынасында сақтадым."
  },

  {
    "title": " Уа Көзге Көрінбес әрі Тәңірлік Болмыс Балалары!",
    "content": "Менi сүюде кедергіге тап боласың, ал Мені еске алғанда, жандар азап шегеді. Өйткенi саналар Мені ұғына алмас, ал жүректер Мені сыйдыра алмас."
  },

  {
    "title": " Уа Сұлулық Ұлы!",
    "content": "Рухыммен әрі сыйыммен, рақымдылығыммен әрі сұлулығыммен ант етемін! Құдірет тілімен саған ашқандарым және қуат қаламымен жазғандарым Менің мәртебем мен әуеніме емес, сенің қабілетің мен түсінігіңе сәйкес."
  },

  {
    "title": " Уа Адамзат Балалары!",
    "content": "Неліктен бәріңді бір топырақтан жаратқанымызды білесіңдер ме? Ешкім өзін басқалардан асқақтатпасын дедік. Қалай жаратылғандарың жайында әрдайым терең ойланыңдар. Біз бәріңді бір заттан жаратқандықтан, бір жандай болып, бір аяқпен басып, бір ауызбен дәм татып, бір жер бетінде мекендеулерің тиіс, сонда істерің мен әрекеттерің арқылы күллі болмыстарыңнан бірліктің нышандары мен баз кешудің мәні айқын көрінеді. Бұл – Менің сендерге берген насихатым, Уа нұр қауымы! Осы насихатқа құлақ сал, сонда ғажайып даңқ ағашынан киелілік жемісіне жетесіңдер."
  },

  {
    "title": " Уа Рух Ұлдары!",
    "content": "Сендер – Менiң қазынамсыңдар, өйткенi Мен сендерде құпияларымның маржандары мен бiлiмiмнiң гауһарларын сақтадым. Оларды құлдарымның арасындағы бөтендер мен Менiң халқымның iшiндегi имансыздардан* қорғаңдар."
  },

  {
    "title": " Өз Болмысымен Өз Мәнінің Патшалығында Тұрғанның Ұлы!",
    "content": "Біліп ал, саған киеліліктің күллі хош иістерін желпідім, сөзімді толыққанды паш еттім, сен арқылы жомарттығымды кәміл жетілдірдім және Өзіме тілегенді сен үшін де тіледім. Сондықтан разылығымды қанағат тұтып, Маған шүкір ет."
  },

  {
    "title": " Уа Адам Ұлы!",
    "content": "Саған ашқандарымыздың күллісін нұр сиясымен рухыңның тас тақтасына жазып қой. Егер бұл сенің билігіңде болмаса, сияңды жүрегіңнің мәнінен жаса. Бұл қолыңнан келмесе, Менің жолымда төгілген қырмызы* сиямен жаз. Ақиқатында, бұл Мен үшін әр нәрседен гөрі тәттірек - оның нұры мәңгі қала берер."
  },
  {
    "title": "Уа Түсінік және Құлақ Иелері!",
    "content": "Сүйіктінің алғашқы шақыруы мынадай: Уа асыл мәннің бұлбұлы! Рух гүлбақшасында ғана пана ізде. Уа махаббат Сүлейменінің жаршысы, Сүйіктінің Шеба* патшалығынан басқа пана іздеме, Уа бақи аңқа құсы*, адалдық шыңынан басқа жерді мекендеме! Егер өз жаныңның қанатымен шексіздік патшалығына самғап, өзіңнің мақсатыңа жеткің келсе, сол сенің шынайы мекенің."
  },

  {
    "title": "Уа Рух Ұлы!",
    "content": "Әрбір құс ұясын іздейді; әрбір бұлбұл гүлдің әсемдігін аңсайды; ал адам жүрегінен ұшып шыққан құстар өткінші топырақты қанағат тұтып, өздерінің мәңгілік ұяларынан алыстай түсті және жүздерін немқұрайлылық батпағына бұрған олар таңғажайып данқтан айырылды. Өкінішті-ақ! Қаншалықты таңғаларлық және қайғылы десеңші: аз ғана кесе үшін олар Ең Жоғарғының толқыған теңізінен теріс айналып, ең жарқын көкжиектен алыста қалды."
  },

  {
    "title": "Уа Дос!",
    "content": "Жүрегіңнің бағына тек раушан гүлін ғана ек, сүйіспеншілік пен ұмтылыс бұлбұлының саясын тәрк етпе. Тақуалардың достығын бағала және имансыздардың жолдастығынан аулақ жүр."
  },

  {
    "title": "Уа Ынсап Ұлы!",
    "content": "Қай ғашық сүйіктісінің жерінен басқа жерге барады? Қай ізденуші жүрек қалауынан алшақ жүргенде, рақат табады? Нағыз ғашық жан үшін қайта қауышу - өмір, ал айырылысу - өлім. Оның көкірегі сабырдан жұрдай, ал жүрегінде тыныштық жоқ. Сүйіктісінің мекеніне жету үшін ол жүз мың өмірді құрбан етуге әзір."
  },

  {
    "title": "Уа Топырақ Ұлы!",
    "content": "Ақиқатында, айтамын: Құр бекер пікір таластырып, өзін бауырынан жоғары қоятын пенде – адамдардың ішіндегі ең ғапілі*. Былай де: Уа бауырлар! Сөздерің емес, істерің сендердің зейнеттерің* болсын."
  },

  {
    "title": "Уа Жер Ұлдары!",
    "content": "Ақиқатында, біліңдер: Іштарлықтың аз да болсын ізін сақтаған жүрек Менің мәңгілік иелігіме жете алмайды әрі Менің қасиеттілік патшалығымнан ескен киеліліктің жұпар иісін жұта алмайды."
  },

  {
    "title": "Уа Махаббат Ұлы!",
    "content": "Сен биіктегі жақындық шыңдарынан және махаббаттың көктегі ағашынан бір қадам алшақсың. Бір қадам жаса, ал екіншісімен өшпес патшалыққа қарай ілгеріле, содан мәңгілік шатырына ен. Даңқ Қаламынан туған сөздерге құлақ ас."
  },

  {
    "title": "Уа Иззат Ұлы!",
    "content": "Киелілік жолында шапшаң бол және Менімен тілдесу аспанына ен. Рухтың алауымен жүрегіңді тазарт, Ең Жоғарғының сарайына жетуге асық."
  },

  {
    "title": "Уа Өткінші Көлеңке!",
    "content": "Күдік-күмәннің төменгі баспалдақтарын артқа тастап, сенімділіктің заңғар дәрежесіне көтеріл. Ақиқаттың көзін аш, сонда пердесіз Сұлулықты көресің де, шаттана былай деп жар саласың: Күллі жаратылыстардың ішіндегі ең кәміл жетілгені, Билеуші Иемізге нұр жаусын!"
  },

  {
    "title": " Уа Нәпсі Ұлы!",
    "content": "Мынаған құлақ ас: Пәни жанар бақи Сұлулықты тани алмайды, семіп қалған жүрек ләззатты солып қалған гүлден ғана алады. Өйткені әр нәрсе өзіне лайықтыны іздейді және өзіне ұқсастың жанында ғана рақатқа бөленеді."
  },

  {
    "title": " Уа Топырақ Ұлы!",
    "content": "Сұлулығымды көру үшін соқыр бол; тәтті үнімді есту үшін саңырау бол; білімімнен үлесіңді алу үшін білімсіз бол; мәңгілік қазынамның мұхитынан сарқылмас бөлігіңді алу үшін өзге байлықтан бас тарт. Соқыр болу – Сұлулығымнан басқаны көрмеу, саңырау болу – Менің сөзімнен басқаны естімеу; білімсіз болу - Мен жайлы білімнен басқасынан бос болу; сонда ашық жанармен, пәк жүрекпен және зейінді құлақпен киелілігімнің сарайына ене аласың."
  },

  {
    "title": " Уа Қос Жанардың Иесi!",
    "content": "Бір көзіңді жұм да, басқасын аш. Біреуін бұл әлемге және ондағы бар нәрсеге жұм да, екіншісін Сүйіктінің қасиетті сұлулығына аш."
  },

  {
    "title": " Уа Менің Балаларым!",
    "content": "Жұмақ көгершінінің әуенін ести алмай, пәни жойылудың түнегіне батасыңдар ма деп, гүлдің сұлулығын көре алмай, су мен жерге ораласыңдар ма деп қорқамын."
  },

  {
    "title": " Уа Достар!",
    "content": "Алдамшы сұлулық үшін бақи сұлулықты тастап кетпеңдер және осы топырақ әлеміне жүректеріңді байламаңдар."
  },

  {
    "title": " Уа Рух Ұлы!",
    "content": "Киелiлік бұлбұлы асыл құпиялардың сырын ашпайтын, ал сендер заңғар биіктегі дауысты және көктің әуенін ести алмайтын уақыт келеді."
  },

  {
    "title": " Уа Ғапілдік Мәні!",
    "content": "Жүз мың рухани тілдер бір тілде баяндалды, жүз мың жасырын тылсымдар жалғыз ғана әуенде шырқалды; бірақ, амал нешік, оны тыңдайтын құлақ, түсінетін жүрек жоқ."
  },

  {
    "title": " Уа Жолдастар!",
    "content": "Мекенсіздік* қақпалары айқара ашық, сүйіктінің мекені ғашықтардың қанымен әшекейленген, сонда да аздаған адамдар ғана осы аспан шаһары жайында хабардар және тіпті осы аз ғана топтың ішіндегі саусақпен санаулысынан басқа ешкім пәк жүрек пен нұрланған рухқа ие емес."
  },

  {
    "title": " Уа Жоғарғы Жәннат Қауымы!",
    "content": "Киелiлік патшалығында, көк жәннатында, төңірегін заңғар биіктегі патшалықтың қауымы мен асқақ жәннаттың бақи мекендеушілері тауап еткен*, жаңа бақтың пайда болғанын сенімділік балаларына жариялаңдар. Олай болса, осы дәрежеге жетуге асығыңдар, сонда сендер бұл бақтағы сарғалдақтардан махаббат құпияларын ашасыңдар және ондағы мәңгілік жемістерден таңғажайып және тамаша хикметтердің* сырын білесіңдер. Оған енген және оның саясында тұрақтағандардың жанары жұбаныш табады."
  },

  {
    "title": " Уа Достарым Менің!",
    "content": "Менің алдымда, осы киелі әрі жарылқаған* ортада, даңқты жәннатта отырғызылған өмір ағашының саясында бас қосқан сол бір шынайы әрі нұрлы таңды ұмыттыңдар ма? Осы үш киелі сөзді бұйырған кезде, сендер оны естіп, абдырап қалдыңдар: «Уа достар! Өз ризалықтарыңды Менің ризалығымнан жоғары тұтпаңдар; Мен сендерге тілемегенді ешқашан тілемеңдер; бұ дүниелік тілектер мен құмарлықтарыңмен ластанған семіп қалған жүректеріңмен Маған жақындамаңдар. Егер сендер жүректеріңді тазартсаңдар, дәл сол уақытта сол мекендер мен орталар естеріңе түсер еді және Менің баянымның ақиқаттығы барлығыңа айқын болар еді»."
  },

  {
    "title": " Уа Сендер, Селқостық Төсегінде Өлілер Тәрізді Жатқандар!",
    "content": "Ғасырлар өтіп кетті, ал сендердің қымбат ғұмырларың аяғына таяды, сонда да сендердің  пәктіктеріңнің бірде-бір лебі Біздің киелілік сарайымызға жеткен жоқ. Ширк* мұхитына сүңгісеңдер де, өздеріңнің тілдеріңмен сендер Құдайдың жалғыз ақиқат сенімін уағыздайсыңдар. Мен жек көретінді сендер жақсы көрдіңдер, Менің дұшпанымды сендер дос тұттыңдар. Бұған қарамастан масаттанған және өзімшіл сендер Менің жерімді басып жүрсіңдер және білмейсіңдер: Менің жерім сендерден безеді және ондағы күллі нәрсе сендерден қашады. Көздеріңді ашсаңдар, сендер, ақиқатында, осындай сүйініштен жүз мың азапты және осындай өмірден өлімді жақсырақ деп санар едіңдер."
  },

  {
    "title": " Уа Қозғалмалы Топырақ!",
    "content": "Мен - сенің жан досыңмын, ал сен Менен үміт үздің. Бүліншілік қылышы сенің үмітіңнің ағашын кесіп тастады. Мен әрдайым сенің жаныңдамын, ал сен болсаң, барлық жағдайда Менен алыстасың. Мен саған өшпес даңқты ықтияр* еттім, ал сен болсаң, өзің үшін шексіз қорлықты таңдадың. Әлі де уақыт бар, қайтып орал және осы мүмкіндігіңді жіберіп алма."
  },

  {
    "title": " Уа Нәпсі Ұлы!",
    "content": "Данышпандар мен хикмет иелері ұзақ жылдар бойы Даңқтымен кездесуге бар күштерін салды, сонда да олар бұны жасай алмады; өмір бойы олар Оны iздеді, сонда да Оның дидарының жамалын көре алмады. Сен болсаң, Оны бейнетсіз таптың және іздемей-ақ өзіңнің мақсатыңа қол жеткіздің. Солай бола тұра, нәпсіңнің пердесіне оранып алғаның сонша – сенің жанарың Жардың* жамалын көре алмады, ал қолың Оның желеңінің етегінен ұстай алмады. Көздері барлар қараңдар да, таң қалыңдар."
  },

  {
    "title": " Уа Ғашықтық Өлкесінің Қауымы!",
    "content": "Пәни желдер бақи шырақты қоршады, рухани Ұланның шырайы* шаң-тозаңның зұлмат* қараңғылығымен бүркеулі. Ғашықтық сұлтандарының сұлтаны зұлым кісілердің қолынан азап шекті, ал киелілік көгершіні жапалақтардың тырнақтарына ілінді. Даңқ шатырының қауымы мен рухани жиын зар илеп, ах ұрды, ал сендер болсаңдар, ғапілдік жерінде рақаттанып жатырсыңдар және өздеріңді дос санайсыңдар. Сендердің қиялдарың соншалықты пайдасыз!"
  },

  {
    "title": " Уа Ғалым деп Ат Шығарған Надандар!",
    "content": "Отарыма көз тіккен қасқырлар бола тұрып, не үшін сендер шопандыққа дәме етесіңдер? Сендер жарқырап көрінсеңдер де, Менің шаһарым мен өлкеме бет алған керуендерді жолдан адастырып, олардың ажалына себеп болатын шолпан жұлдызы тәріздісіңдер."
  },

  {
    "title": " Уа Сырты Көркем, Іші Сұмырайлар!",
    "content": "Сендер мөлдір, бірақ ащы су іспеттісіңдер. Бұндай су бір қарағанда кәусар суға ұқсайды, алайда дәмнің таңғажайып Тексерушісінің өзі бұның бір тамшысын да қабыл алмайды. Иә, күн сәулесі шаң-тозаңға да, айнаға да бірдей түседі, бірақ олардың шағылуы арасындағы айырмашылық жер мен жұлдыздардың айырмашылығындай: жоқ, бұл айырмашылық өлшеп-пішуге де келмейді!"
  },

  {
    "title": " Уа Менің Сөз Жүзiндегi Досым!",
    "content": "Біраз кідіріп, ойлан. Дос пен дұшпанның бір жүректе тұрақтағанын бұрын-соңды естідің бе? Олай болса, дұшпанды қуып шығар, сонда Досың Өзінің мекеніне кіре алады."
  },

  {
    "title": " Уа Топырақ Ұлы!",
    "content": "Даңқым мен Сұлулығымның мекені еткен адам жүрегінен басқа көктегі және жердегінің барлығын Мен саған белгіледім; ал сен Менің үйім мен мекенімді басқа біреуге бердің. Сөйтіп, қашан да болмасын Менің киелілігімнің көрінісі Өз мекенін іздегенде, онда бөтен біреуді көріп, үйсіз-күйсіз қалған Ол қайтадан Сүйіктісінің жеріне асықты. Солай бола тұра, Мен бұны жасырдым, сырыңды ашпадым және сенің ұялғаныңды қаламадым."
  },

  {
    "title": " Уа Нәпсі Мәні!",
    "content": "Неше таңдар Мекенсіздік күншығысынан сенің мекеніңе келдім, сенің Менен өзге басқаларға көңіл бұрғаныңды көрдім. Сонда рух найзағайындай Мен аспан даңқының аясына қайтып оралғанда, Өзімнің баспанамдағы киелілік әскерлеріне бұл жөнінде тіс жармадым."
  },

  {
    "title": " Уа Жомарттық Ұлы!",
    "content": "Жоқшылық кеңістігінен әмірімнің топырағынан Мен сені жасадым, болмыстың әр бөлшегіне және күллі жаратылыстың мәніне сенің тәрбиеңді тапсырдым. Осылайша, анаңның құрсағынан шықпай тұрып, Мен саған ақ уыз сүттің екі түрлі қайнар көзін; сені қорғасын деп, көз, сені сүйсін деп, жүрек тағайындап қойдым. Өзімнің жомарттығымнан сені рақымдығымның көлеңкесінде әлпештеп, қайырымдылығым мен қамқорлығымның мәнімен сені қорғап-сақтадым. Осындағы Менің мақсатым сенің мәңгілік билігіме жетуің мен көзге көрінбейтін сыйыма лайықты болуың еді. Алайда сен немқұрайлылықта қала бердің, есейген соң, Менің жомарттығымның барлығын менсінбей, өзіңнің бос қиялдарыңа берілгенің сонша – тіпті Мені мүлдем ұмытып, Досыңның қақпасының алдында теріс айналдың да, дұшпанымның сарайына тұрақтадың."
  },

  {
    "title": " Уа Бұ Дүниенің Пендесі!",
    "content": "Неше таңдар Менің жомарттығымның самал лебі сенің үстіңнен есті және сенi ғапілдік төсегінде ұйқыда көрдi. Сенің осы жағдайыңа налып, ол қайтып кетті."
  },

  {
    "title": " Уа Жер Ұлы!",
    "content": "Егер Менi іздесең, Менен басқаны iздеме; егер Менің жамалымды көрмек болсаң, күллі дүниеге және ондағы бар нәрсеге көзiңдi жұм, өйткенi Менiң Еркiм және басқаның еркi от пен су iспеттес, бiр көңілге сыймас."
  },

  {
    "title": " Уа Досқа Жат!",
    "content": "Сенің жүрегіңнің шырағы Менің құдiрет қолыммен жағылған, оны менмендік пен нәпсінің қарсы желімен сөндiрме. Барлық дертіңнің емi – Менi еске алу, бұны ұмытпа. Махаббатымды өзіңнің қазынаң ет, оны көзiңнiң қарашығындай және өз өміріңдей қастерле."
  },

  {
    "title": " Уа Менің Бауырым!",
    "content": "Менің балдай тілімнің ғажап сөздеріне құлақ ас және Менің тәтті ернімнен сорғалаған рухани киелілігінің бұлағынан іш, яғни хикметімнің дәндерін жүрегіңнің таза топырағына сеп және оларды сенімділіктің суымен суар, білімім мен даналығымның сүмбүл гүлі жүрегіңнің қасиеттi шаһарында өсіп шықсын және көгерсін."
  },

  {
    "title": " Уа Менің Жәннатымның Қауымы!",
    "content": "Жәннаттың киелі бағында Мен мейірімді махаббатымның қолымен сендердiң сүйiспеншілiктерің мен достықтарыңның жас ағашын отырғыздым да, оны Өзімнің нәзік қайырымдылығымның игілікті жауынымен суардым. Ендi оның жемiс берер шағы жақындады, оны қорғауға бар күш-жігерлеріңмен ұмтылыңдар, оны нәпсі мен тілек жалыны жұтып қоймасын."
  },

  {
    "title": " Уа Достарым Менің!",
    "content": "Адасудың шырағын өшіріп, таңғажайып жетекшіліктің өшпес алауын өз жүректеріңде жағыңдар, өйткені көп ұзамай адамзаттың сынаушылары Сүйіктінің алдында мінсіз тақуалық істер мен пәк ізгіліктен басқа ештеңені қабылдамайды."
  },

  {
    "title": " Уа Топырақ Ұлы!",
    "content": "Даналар деген кім: тыңдаушысын таппайынша, аузын ашпайтындар, өйткені шарапшы сұраусыз пиаласын ұсынбайды. Ғашық адам жар сұлулығына жетпейінше, бар жүрегімен айқайламайды. Демек, таңғажайып даналықтың сүмбілдері лайдан емес, жүректен гүлдеуі үшін жүректің пәк топырағына даналық пен білім дәндерін сеуіп, оларды жасырын сақта."
  },



  {
    "title": " Уа Пендем!",
    "content": "Өткінші ләззат үшін өшпес иелікті қолдан жіберме, пәни құмарлық үшiн көк патшалығынан бас тартпа. Бұл – рақымдының қаламы бастауынан ағып жатқан кәусар бұлақ. Ішетіндерге игілік болсын!"
  },

  {
    "title": " Уа Рух Ұлы!",
    "content": "Қапасыңды* бұзып, ғашықтық құмай құсы* тәрізді киелiлік көгіне самға. Нәпсіңнен баз кеш те, қайырымдылық рухына бөленіп, көк қасиеттілігінің патшалығында рақаттан."
  },

  {
    "title": " Уа Күл Ұлы!",
    "content": "Өткінші күннің рақатымен қанағаттанба, өшпес тыныштық рақатынан айырылма. Бақи шаттық гүлстанын пәни топырақ үйіндісіне алмастырма. Зынданнан шығып, жанның ғажайып шалғынына көтеріл және пәни қапастан Мекенсіздіктің жанға жағымды ризванына* қарай самға."
  },

  {
    "title": " Уа Пендем!",
    "content": "Дүние бұғауынан өзіңді босат және нәпсі зынданынан жаныңды азат ет. Осы уақытты пайдалан, өйткені ол саған қайта берілмейді."
  },

  {
    "title": " Уа Күңімнің Ұлы!",
    "content": "Егер сен мәңгi патшалықты көрер болсаң, мына өткiншi дүниенi тәрк етуді аңсар едiң. Алайда о дүниені сенен жасырғанымызда хикмет бар, ал бұ дүниенің тартымды көрінуінде рәміз бар, бұны пәк жүректерден басқа ешкім ұға алмайды."
  },

  {
    "title": " Уа  Құлым!",
    "content": "Жүрегіңді кекшілдіктен тазарт та, іштарлықты сезінбей, киеліліктің таңғажайып сарайына ен."
  },

  {
    "title": " Уа Достарым!",
    "content": "Достың разылығының жолымен жүрiңдер және Оның разылығы пенделерінің разылығында екенін біліңдер, яғни дос досының үйіне оның разылығынсыз кірмес әрі оның мүлкіне қол сұқпас немесе өз еркін досының еркінен жоғары қоймас әрі ешбір істе өзін одан жоғары санамас. Осы жайлы ойланыңдар, түсінік иелері!"
  },

  {
    "title": " Уа Тағымның Жолдасы!",
    "content": "Жамандықты естіме және жамандықты көрме, өзіңді кемсітпе және налыма. Жамандықты айтпа, сонда жамандықты естімейсің; басқалардың айыбын арттырма, сонда өз айыбың артық көрінбейді; ешкімнің кемсітілуін тілеме, сонда өзіңнің кемсітілуің әшкере болмайды. Қас-қағым сәттен қысқа ғұмырыңды мінсіз санамен, кіршіксіз жүрекпен, пәк оймен, нұрлы болмыспен өткіз, сонда азат та риза сен осы пәни жамылғыңнан құтылып, рухани жәннатқа оралып, бақи патшалығында мәңгі мекендейтін боласың."
  },

  {
    "title": " Әттең! Әттең! Уа Бұ Дүниелік Нәпсіні Сүйгендер!",
    "content": "Сүйiктiнiң қасынан найзағайдай зулап өттіңдер де, жүректерiңдi шайтандық армандарға қатты байладыңдар. Өздерiңнiң бос қиялдарыңа табынып, оларды ақиқат деп атайсыңдар. Тiкенге қарап, оны гүл деп атайсыңдар. Сендерден бірде-бір пәк леп келмеді әрі жүректеріңнің шалғынынан баз кешудің бірде-бір самалы еспеді. Сүйiктiнiң мейірімді өсиеттерін жүректерiңнiң беттерінен бүтіндей өшiріп, оларды желге ұшырдыңдар да, ендi дала аңдары сияқты құмарлық пен нәпсі жайлауында рақаттанып жүрсіңдер."
  },

  {
    "title": " Уа Жолдағы Бауырлар!",
    "content": "Не үшін Сүйiктiнi еске алуға ғапіл болдыңдар және Оның киелі жақындығынан алыстадыңдар? Сұлулық мәнi теңдессiз шатырдағы даңқ тағында салтанат құрып отырғанда, сендер бос алауыздықпен әуресіңдер. Киелiлiктiң хош иiсi аңқып тұр, жомарттық лебi есіп тұр, бірақ бәрің де тұмауға шалдығып, бұлардың бәрінен жұрдай* қалдыңдар. Сендер және сендерге еріп, іздеріңді басқандарға сондай қасірет!"
  },

  {
    "title": " Уа Нәпсі Балалары!",
    "content": "Даңғойлық желеңiн шешiп тастап, тәкаппарлық киімінен құтылыңдар!"
  },



  {
    "title": " Уа Бауырлар!",
    "content": "Бір-біріңе төзімді болыңдар және дүниеден көңіл үзіңдер. Ізетпен* көкіректенбеңдер, кемсітілуден ұялмаңдар. Сұлулығыммен ант етемін! Әр нәрсені топырақтан жараттым және топыраққа қайтарамын."
  },

  {
    "title": " Уа Топырақ Балалары!",
    "content": "Байларды пақырлардың таңатардағы ауыр күрсінісі жайында хабардар етіңдер, өйткені ғапілдік оларды құрдымға жiбереді және Дәулет Ағашынан айырады. Беру және жомарт болу – Менің қасиеттерім; өзін Менің ізгіліктеріммен безендіргенге игілік болсын!"
  },

  {
    "title": " Уа Нәпсі Мәні!",
    "content": "Ашкөздіктің барлығынан арыл да, қанағатшыл бол, өйткенi ашкөз бәрiнен айырылады, ал қанағатшыл сүйiспеншiлiк пен құрметке бөленеді."
  },

  {
    "title": " Уа Күңiмнiң Ұлы!",
    "content": "Жоқшылықта қапаланба, байлыққа сенім артпа, өйткенi жоқшылық байлыққа, байлық жоқшылыққа ұласады. Алайда Алладан басқасының барлығына жоқшылықта болу – ғажап сый, оның құндылығын төмендетпе, өйткенi ол сені, ақыр соңында, Құдайға бай етеді, осылайша, сен «Ақиқатында, сендер кедейсiңдер» деген сөздердің мағынасын білерсің және «Алла бәрiне ие» деген киелі сөздер ғашық жүректің көкжиегінен даңқ шұғыласымен атып, ырыс тағында орнығады."
  },

  {
    "title": " Уа Ғапілдік пен Нәпсі Балалары!",
    "content": "Дұшпанымды үйiме кіргіздіңдер, ал досымды қуып шықтыңдар, өйткенi Менен басқа махаббатқа жүректеріңде орын бердіңдер. Достың баянына құлақ асыңдар да, Оның жәннатына қарай ұмтылыңдар. Бұ дүниелік достар жеке пайдалары үшін өзара сүйіспеншілік көрсетеді, ал нағыз Дос сендердi өздерің үшiн ғана сүйген және сүйедi; шынымен де, сендердi жетелеу үшін Ол сансыз азапты бастан кешті. Бұндай Досқа опасыз болмаңдар, жоқ, Оған асық болыңдар. Бұл – күллі есiмдердің Тәңірі қаламының көкжиегiнен атқан ақиқат пен адалдық сөзінің Күні. Өздігінен Жеткілікті, Қиындықта Құтқарушы, Алланың сөзін ести алу үшін құлақтарыңды ашыңдар."
  },

  {
    "title": " Уа Алдамшы Байлықпен Астамсығандар!",
    "content": "Ақиқатында, бiлiңдер: байлық – iздеушi мен оның нысаны, ғашық пен оның сүйiктiсінiң арасындағы орасан бөгет. Саны аз дәулеттiлер еш уақытта Оның жақындығының сарайына жете алмайды және ризашылық пен бойсұнушылық шаhарына кіре алмайды. Бай бола тұра, мәңгiлiк патшалықтан байлығына бола алшақтамағанға әрі онымен өшпес иеліктен айырылмағанға нұр жаусын! Ең Ұлы Есiммен ант етемiн! Осындай дәулетті жаннан тараған шуақ, Күн көзі жер бетіндегілерге нұрын төккендей, көк мекендеушiлерін нұрландырады!"
  },

  {
    "title": " Уа Жер Жүзінің Ауқаттылары!",
    "content": "Араларыңдағы кедейлер – Менiң аманатым; Менің аманатымды жақсы сақтаңдар және өз рақаттарыңды ғана ойламаңдар."
  },

  {
    "title": " Уа Нәпсі Ұлы!",
    "content": "Байлық кірінен тазарып, кәміл сабырлықпен жоқшылық патшалығына қадам бас; сонда баз кешу бұлағынан сен мәңгi өмiрдiң шарабынан дәм татасың."
  },

  {
    "title": " Уа Ұлым!",
    "content": "Имансызбен тiлдесу қайғыны ұлғайтады, ал тақуамен достасу жүректі таттан тазартады. Құдаймен жақындасуды іздегендер Оның достарына жақындасын, ал Құдай сөзiн естігісі келгендер Оның таңдаулыларының сөздерін тыңдасын."
  },

  {
    "title": " Уа Топырақ Ұлы!",
    "content": "Сақтан! Имансызбен жүрме және онымен жолдастық іздеме, өйткенi бұндай қатынас жүрегiңнiң жарығын тозақ отына айналдырады."
  },

  {
    "title": " Уа Күңiмнiң Ұлы!",
    "content": "Киелi Рухтың қайырымдылығын iздесең, тақуамен жолдас бол, өйткенi ол өшпес Шарапшының қолынан бақи өмiр кесесінен iшті және нағыз таң шапағындай өлiлердің жүректерін жандандырып, нұрландырады."
  },

  {
    "title": " Уа Ғапілдер!",
    "content": "Жүректердің сырлары жасырын жатыр деп ойламаңдар, жоқ, еш шүбәсіз біліңдер: олар анық әрiптермен ойып жазылған және киелі Мекенде ашық көрінген."
  },

  {
    "title": " Уа Достар!",
    "content": "Ақиқатын айтамын: жүректеріңе жасырғандардың барлығы Бiз үшiн айдан анық; олардың жасырын болуы сендердiң лайықты болғандарыңнан емес, Бiздiң қайырымдылығымыз бен мейірбандығымыздан."
  },

  {
    "title": " Уа Адам Ұлы!",
    "content": "Рақымдылығымның түпсіз мұхитының бiр тамшысын әлем халықтарына төктім, алайда бұған бұрылған бiрде-бiр пенденi көрмедім, өйткенi олардың бәрі бiрлiктiң кәусар шарабынан сырт айналып, лас тұнбаға ұмтылды, пәни пиаланы қанағат тұтып, өшпес сұлулықтың кесесін ысырды. Қанағат тұтқандары соншалықты жиіркенiштi!"
  },

  {
    "title": " Уа Топырақ Ұлы!",
    "content": "Мәңгi Сүйiктiнің теңдессіз шарабынан көзіңді айырма және сасық әрі пәни қалдыққа қарама. Таңғажайып Шарапшының қолынан мәңгі өмір тостағанын ал, сонда барлық даналық саған тиесілі болады және ғайып патшалықтан* шыққан тылсым дауысқа құлақ саласың. Уа төменгі мақсат иелері, айтыңдаршы: Не үшін Менің киелi әрі бақи шарабымнан бас тартып, пәни суды артық көрдіңдер?"
  },

  {
    "title": " Уа Әлем Халқы!",
    "content": "Ақиқатын біліңдер: сендерге күтілмеген тауқымет келе жатыр және сендерді ауыр жаза күтiп тұр. Жасағандарың назарымнан ғайып болды деп ойламаңдар. Сұлулығыммен ант етемiн! Істеріңнің бәрін Менің қаламым зүмірет тақталарында анық әрiптермен ойып жазған!"
  },

  {
    "title": " Уа Жердегі Қанаушылар!",
    "content": "Қолдарыңды қатігездіктен тартыңдар, өйткенi Мен адамның бiрде-бiр әдiлетсiздiгін кешірмеуге серт бердім. Бұл – сақтаулы тақтада талассыз жарияланған және даңқымның мөрімен мөрленген Менің өсиетім."
  },

  {
    "title": " Уа Бүлікшілер!",
    "content": "Төзімдігімнен сендер батылданып, сабырлығымнан ғапіл болғандарың соншалық - нәпсінің асау атына мiнiп, жойылуға апаратын қауіпті соқпақпен құйғыта шауып барасыңдар. Менi бұдан бейхабар немесе ғапіл деп ойладыңдар ма?"
  },

  {
    "title": " Уа Кезбелер!",
    "content": "Тiл - Менi еске алу үшін; оны ғайбатпен былғамаңдар. Менмендік оты жеңсе, Менiң жаратылыстарымның айыптарын емес, өз айыптарыңды еске алыңдар, өйткенi әрбіреуің Менің пенделерімнен гөрі өздеріңнің менмендіктеріңді жақсырақ бiлесіңдер."
  },

  {
    "title": " Уа Қиял Балалары!",
    "content": "Ақиқатында, бiліңдер: Шұғылалы таң бақи киелілік көкжиегінен ағарып шыққанда, түн қараңғылығында жасалған шайтани істердің сырлары бүкіл әлемге тайға таңба басқандай әшкере болар."
  },

  {
    "title": " Уа Топырақтан Шыққан Арам Шөп!",
    "content": "Неге лас қолдарыңмен өз киiмiңдi ұстамайсың, бірақ құмарлық кесапатымен былғанған жүрегiңмен Менімен тілдескің келіп, Менің киелi мемлекетіме енуді қалайсың? Қалауыңнан алшақсың, соншалықты алшақсың!"
  },

  {
    "title": " Уа Адамның Балалары!",
    "content": "Қасиетті сөздер мен пәк әрі игі істер рухани ізет көгіне көтеріледі. Iстеріңнің нәпсі мен екiжүздiлiк тозаңынан тазарып, ізет сарайында қабылдануына ұмтылыңдар. Өйткені көп ұзамай адам сынаушылары Сүйіктінің киелі жақындығында тек кәміл адамгершілік пен мінсіз пәктіктің істерін ғана қабылдайды. Бұл – таңғажайып ерік көкжиегінде жарқыраған хикмет пен таңғажайып құпиялылықтың Күні. Бұған бет бұрғандар жарылқаған."
  },

  {
    "title": " Уа Бұ Дүниеліктің Ұлы!",
    "content": "Болмыс патшалығы соншалықты хош, егер бұған жетсең! Бақилық иелік соншалықты даңқты, егер мына пәни дүниенің шегінен шықсаң; киелі шаттық сондай тәтті, егер көк Ұланының қолындағы рухани пиаладан iшсең. Осы мәртебеге жетер болсаң, жойылу мен өлімнен, мехнат* пен күнәдан арылар едің."
  },

  {
    "title": " Уа Достарым!",
    "content": "Мүбарак* Заман шеңберінің* Паран Тауында Менімен бекіткен өсиеттеріңдi* естеріңе түсiрiңдер.  Аспан қосындары* мен мәңгiлiк шаһар тұрғындарын сол өсиетке куәгер еттім, алайда оған ешбiр адал болғанды көрмедім. Тәккаппарлық пен бүлікшілік оны жүректерден жойғаны соншалық – одан дым қалмады. Осыны бiле тұра, Мен сабыр еттім де, тіс жармадым."
  },

  {
    "title": " Уа Құлым!",
    "content": "Сен – шебер шыңдалған, қын қараңғылығында жасырынған семсер іспеттісің. Сондықтан оның құндылығы сыншының көзінен тыс жатыр. Ендеше нәпсі-құмарлық қынынан суырылып шық, сонда сенің құның күллi әлемге жарқырап, мәлім болады."
  },

  {
    "title": " Уа Достым!",
    "content": "Сен – Менің киелiлігімнің көгiндегi Күнімсің; бұ дүниенің кірі сенің шуағыңды көлегейлемесін. Ғапілдік бүркеуін жыртып таста, сонда бұлттар арасынан жарқырап көрінесің және барлығын өмiр киімімен әрлендіресің."
  },

  {
    "title": " Уа Өркөкіректік Балалары!",
    "content": "Бір күндік пәни салтанат үшін Менiң бақи иелігімді тастап кетіп барасыңдар және дүниенің әлем-жәлем әшекейлерін тағып алып, көкіректенесіңдер. Сұлулығыммен ант етемiн! Бәріңді бiр түстi топырақ шатырының астына жинап, Менің бояуымды таңдағандардан басқа барлық бояуларды жоямын, ал Менің бояуым болса, басқа күллі бояулардан тазартылған."
  },

  {
    "title": " Уа Ғапілдік Балалары!",
    "content": "Пәни салтанатқа байланбаңдар және оған қуанбаңдар. Сендер – бақтағы бұтақта толықтай қаперсіз сайрап отырған құс секілдісіңдер; кенеттен Ажал аулаушы оны жерге атып түсіреді, сонда оның әуені, пішіні мен бояуы із-түссіз жоғалады. Бұл сендерге ғибрат* болсын, Уа нәпсі құлдары!"
  },

  {
    "title": " Уа Күңiмнiң Ұлы!",
    "content": "Жетекшілік әуелде сөз арқылы еді, ендi ол іс арқылы. Әрбір адам пәк және киелі істер жасауы керек, өйткені сөзге бәрі шешен, ал бұндай істер тек Біздің сүйіктілерімізге ғана тән. Ендеше, істерің арқылы өзгелерден ерекшеленуге шын жүректен талпыныңдар. Нұрлы да киелі Тас-Тақтада Біз саған осылай насихат айтамыз."
  },

  {
    "title": " Уа Ынсап Ұрпағы!",
    "content": "Түн ортасында бақи Болмыс сұлулығы адалдықтың зүмірет* шыңынан Садратул-Мунтаһа ағашына қайтып, зар еңірегені сонша – аспан қосыны мен заңғар патшалық тұрғындары Онымен қосыла қайғырды. Одан кейiн еңіреу мен жылаудың себебiн сұрағанда, Ол былай деп жауап бердi: «Әмірге бағынған мен адалдық белесінде күттім, бірақ жерді мекендеушілерден адалдықтың хош иісін сезіне алмадым. Содан соң қайтуға шақырылған кезде, кенеттен бірнеше киелілік көгершіндері жер иттерінің шеңгеліне тұтқын болғанын көрдім». Сонда аспан Бикеші пердесіз және нұр шашып, өзінің рухани сарайынан асыға шықты да, олардың есімдерін сұрады. Содан бiр есiмнен басқасының бәрi аталды. Қолқалап сұраған соң, оның бiрiншi әрпі аталғанда, көк мекендеушiлері өздерiнiң даңқ ордаларынан атып шықты. Екiншi әрпі аталған кезде, олардың күллісі топыраққа төгіле жығылды. Сонда ең түкпірдегі киелі мекеннен: «Бұдан артығына рұқсат жоқ!» - деген дауыс естiлдi. Ақиқатында, Біз олардың не жасап келгеніне және не жасап жатқанына куәмiз."
  },

  {
    "title": " Уа Күңiмнiң Ұлы!",
    "content": "Рақымдының тілінен аққан рухани мәннің бұлағын iш те, Тәңір баяндауының күншығысынан көрiнген хикмет күнінің пердесіз нұрына назар сал. Жүректің пәк топырағына рухани хикмет дәндерін сеп те, оларды сенімділік суымен суар, сонда жүрегіңнің киелi шаһарында білімім мен хикметімнің сүмбiлдері өніп шықсын әрі көгерсін."
  },

  {
    "title": " Уа Нәпсі Ұлы!",
    "content": "Құмарлық әуесінде қашанғы қалқып жүрмексің? Шайтандық бос кеңістігіне емес, рухани киелілік патшалығына самғасын деп саған қанат бердiм. Алқымымды жаралауың үшін емес, Менiң қара бұйрамды тарасын деп тарақты мархабат еттім."
  },

  {
    "title": " Уа Пенделерім!",
    "content": "Сендер – Менің бағымның ағаштарысыңдар. Сендер өздерiңе де, өзгелерге де пайдасы тиетiндей игі әрі ғажайып жемiс берулерің керек. Сондықтан әрбіріңнің қолдарың кәсіп пен өнерде болсын, өйткенi құт-береке* сыры сонда, Уа зерделiлер! Өйткені нәтиже құралға байланысты, сонда Алланың сыйы баршаңа жеткілікті болады. Жемiссiз ағаш отынға лайық болған және бола береді."
  },

  {
    "title": " Уа Пендем!",
    "content": "Жер бетінде еш пайдасы жоқ адам – адамдардың ішіндегі ең төменi. Ақиқатында, олар өлік деп саналады; жоқ, өлілердің өзi Құдайдың көз алдында бұл жалқау да пайдасыз жандардан жоғары тұр."
  },

  {
    "title": " Уа Пендем!",
    "content": "Адамдардың ең жақсысы – күллі әлемдердің Тәңірі, Құдайға деген махаббаты үшін кәсібі арқылы күн көріп, табысын өзіне және жақындарына жұмсайтындар."
  },

  {
    "title": "Лұғат",
    "content": "А\nАбһа - даңқ, Баһа сөзінің күшейтпелі түрі, glory\nАдалдық шыңы - феникс құсы мекендеген жер mount of faithfulness(phoenix)\nАйып - кемшілік, fault\nАңқа құсы - Қап тауын мекен еткен аңыздағы құс\nАсыл - жасырын, тылсым hidden\nАсыл мән mystic\nАшкөз - хасис(азер.)– бергісі келмейді;харис, херс– анағұрлым көбірек алғанды қалайды\nАяғына таяды - аяқталды, бітті ended\n\nӘ\nӘуен - күй, әуез melody\nӘшекейлеу - безендіру, әрлеу adorn\n\nБ\nБағалау - қымбат нәрсе ретінде сақтау, ерекше қарау treasure\nБақи - мәңгі, мәңгі өлмейтін, өшпес\nБарлық жағдайда - қандайда жағдай болмасын ever\nБаян - сөз, utterance\nБезу - бас тарту, қашу, жақындамау shun\nБиігі - бұл жерде шыңы, дәрежесі height\nБәйтерек - ағаш, аңыздағы самұрық құсы мекендеген алып ағаш\nБұлақ - ағыс stream\nБүлікшілер - дүрбелең тудырушылар, көтерілісшілер, қарсыласушылар rebellious\n\nГ\nГүлбақ - гүлстан, гүлдер мекені, гүлдер өсетін бақ rose garden цветник\n\nҒ\nҒайып патшалық - көзге көрінбейтіннің патшалығы, realm of the invisible\nҒапіл - (азер.гофиль) немқұрайлы, careless, sleeping, negligent ғапілдік - немқұрайлылық heedlessness, (азер.жоһиль– ignorant, illiterate)\nҒашықтық - махаббат(өзб.ишқ) love\nҒибрат - мысал, үлгі\n\nД\nДаңқымның мөрімен мөрлеу - даңқыммен мөрлеу\nДанышпан - дана, данагөй, оқымысты learned\nДидар - келбет, жүз countenance\nДидарласу - кездесу, жолығу, тілдесу\nДос тұту - дос қылу, дос ету, достасу make friend\n\nЕ\nЕсу - желдің есуі waft\n\nЖ\nЖақындасу - шын достасу\nЖамал - сұлулық, әсемдік\nЖан дос(өзб.мунис) desire communion\nЖар - Сүйікті, Дос\nЖарылқаған - ақ баталы, батаға кенелген, Құдай жарылқаған blessed\nЖомарттық(өзб.саховат) bounty loving kindness\nЖұбаныш табу solaced\nЖұрдай - құр бос, бос void, empty\n\nЗ\nЗейнет - әшекей adorning\nЗұлмат - қараңғылық, қапас, түнек darkness\nЗүмірет - изумруд, emerald\n\nИ\nИгі істер - сауаптар\nИгілік болсын well is it\nИззат - ізет, даңқ, glory\nИмансыз - құдайсыз, Құдайдан безген, Құдайға сенбейтін, Құдайдан қорықпайтын адам ungodly\n\nК\nКиелі - қасиетті мұқаддас holy\n\nҚ\nҚақпа - дарбаза, есік gate\nҚапас - тор, cage\nҚасиеттілік - киелілік sanctity\nҚауым - мекендеуші, тұрғын dweller\nҚосын - сарбаз, жасақ, әскер, concourse\nҚош тұту - қош көру, артық көру, артық санау, қалау prefer\nҚұмай құсы - сиқырлы көрегендік феникс құсы, бақыт құсы.Ол кімге өзінің көлеңкесін түсірсе, сол адамды патша етеді деп есептелген.\nҚұт - береке - байлық, дәулет, wealth\nҚымбат - бағалы, теңдессіз, асыл precious\nҚырмызы - қызылдың бір реңкі\n\nЛ\nЛағынет - қарғыс ату, accurse\n\nМ\nМейірімділік - (азер.лютф) kindness\nМекендеу - бір жерде өмір сүру, тұру, паналау dwell\nМекенсіздік - ғайыптық, басы да, аяғы да жоқ жер, placeless, (азер.ломачон), Құдай\nМемлекет - ел, патшалық, орда realm\nМехнат - арабша еңбек сөзі\nМүбәрак - киелі, hallowed\n\nН\nНалу - назалану, қамығу, қапалану bewail\nНасихат - кеңес, advice\nНәпсі - құмарлық desire, self\nНесібе - үлес, portion\n\nӨ\nӨсиет - аһд Covenant\nӨшпес, мәңгі, бақи immortal\n\nП\nПана - баспана, үй shelter, abode\nПана іздеу - мекендеу abide\nПәктік, ләтиф purity\nПерде - бүркеніш veil\nПердесіз - бүркеусіз, хиджабсыз veilless\n\nР\nРазылық - pleasure\nРақат төсегі - құр бекер жату, ештеңе істемеу, рақаттанып жату bed of ease\nРақым фазл grace;grace is when you do not deserve, but they give it to you, justice is when you deserve and they give it to you\nРақымды - қайырымды, мейірімді merciful\nРизалық - ерік will\nРизашылық - good pleasure\nРизван - жәннат бағы\nРухани mystic\n\nС\nСамұрық құсы(қаз.аңызы), аңқа құсы, құмай құсы phoenix\nСая, көлеңке shadow\nСәжде ету - бас ию, prostrate\nСүйкімділік - әсерлік, әсемділік charm\nСүйікті - басқаша жар, дос\nСүйініш - қуаныш, шаттық joy\nСүлейменнің жаршысы - оның сүйіктісіне хат тасыған бәбісек құсы\nСый - favor, grace\n\nТ\nТалассыз - айқын irrevocably\nТақуа - тура жолдағы адам, құдайшыл, праведный, righteous\nТас тақта - шарғы tablet\nТауап ету - айналып жүру circle round\nТәңірі - Құдай, Жаратушы, Билеуші Ие(Lord)\nТәрк ету - теріс айналу, бас тарту\nТостаған - кесе, пиала cup\nТолық жойылу - құру, жоқ болу, құрдымға кету utter loss\nТүсінік mind, разумение, (узб.идроқ)\n\nУ\nШақыру - уаһи, аян(call)\nУәжіп - міндетті түрде орындау, binding\n\nҰ\nҰқсас of its kind\nҰланның шырайы - Жігіттің, Жастың сымбаттылығы, сұлулығы\nҰялу shame\n\nҮ\nҮлпәт - бауыр басу, байлану привязанность affection\nҮміт үзу - сенім артпау, сенімін жоғалу put no trust\n\nХ\nХақы - құқы, claim\nХикмет - даналық wisdom\nХикмет иелері - даналар, данышпан, данагөй адамдар wise\n\nШ\nШағылу - Күн көзі айна бетінде шағылады, көріну, бейнесі түсу reflection\nШеба(Саба) - Шеба патшайымы мекен еткен жер, Сүлеймен патша сүйген патшайымның елі;қазіргі Йемен еліндегі қала.\nШеңбер - атырап precincts\nШирк - екі нәрсені тең қылу, бұл жерде Құдайға серік қосу: Құдай жалғыз емес, Оның жанында басқа да күштер бар misbelief\nШырай - жамал, әсемдік, сұлулық\n\nЫ\nЫнсап - әділдік, әділеттік justice\nЫқтияр ету - таңдау choose\n\nІ\nІздеу - талпыну, асығу seek\nІзет - даңқ glory\n"
  }
]